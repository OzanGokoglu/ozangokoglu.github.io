<!DOCTYPE html>
<html>
<body>


<h1>Öğretmen Nedim Çakmak'ın Hikayesi</h1>
<h2>Patentin Verdiği Zarar</h2>



<p>Daha yedi yaşlarında babamın çiftliğinde traktörle çift sürüyordum ve , traktör makine ve ekipmanlarına merakım daha o yaşlarda başlamıştı .
Öğretmen Okuluyla birlikte Çınarlı Meslek Lisesinin Radyo-Elektronik bölümünün gece eğitimini  bitirdim .
Öğretmen okulunda her türlü eğitim kolları faaliyetleri vardı.</p>
<p>Ama teknoloji kolu yoktu…</p>
<p>Sonradan senatör olan, öğretmen okulumuzun müdürü Tevfik Elmas bey’in teşvikleri ile, tarihte ilk defa radyo-elektronik kolu’nu kurdum.
19 yaşımda bir dağ köyüne tayin olduğumda , bilgilerimi hayata geçirmeye can atıyordum .
O yıllarda Grundig marka transistorlu radyolar dokuz yüz , öğretmen maaşı da dört yüz elli liraydı .
Yani bir transistorlu radyo iki öğretmen maaşına , bu günkü değeriyle altı bin liraya satılıyor, milletimiz düpedüz soyuluyordu .
Bu duruma çok içerleniyordum.</p>
<p>İzmir Çankaya Caddesinde elektronik hurdacıları vardı .
Atılmış radyo kondansatörleri radyonun kalbidir , gerisi kolay ! Hurdacıdan aldığım parçalarla bir radyo otuz liraya mal oluyordu .
Öğretmenlik yaptığım dağ köyünün elinden marangozluk da gelen muhtarı İrfan , muhtarlık binasında bana yer verip bir de çalışma masası yaptı .
İşe  koyulup radyo elemanlarını monte ettim .</p>
<p> En sona hoparlörü kalınca , muhtara << Tut şu kablonun ucunu , hoparlörün dibine değdir >> dedim.
Değdirdiği gibi oyun havaları patladı ! Ankara radyosu çalıyordu !
Muhtar radyoyu kapıp sevinçle dışarı fırladı   << Öğretmenimiz radyoyu icat ettiii ! >> diye bağırarak köy meydanındaki kahveye koştu . Köylü merakla kahveye doluştu .
<< Üleen dokuz yüz gaymelik iş bu muymuş>> diyorlardı .
Onlar <<Öğretmenimiz radyo icat etti >> dedikçe << Ben değil başkası icat etti , ben imal ettim >> diye uyarsam da , onlar inatla << Sen icat ettin >> diyorlardı .
Önce muhtara , sonra da köylülerime radyo yapmaya başladım.
Muhtar radyolara  kutu yapıyor , hoparlör çıkışının deliklerini açıyordu.
Kutunun yan tarafındaki kondansatör düğmesinden arama yapılıyordu, ıskala yoktu ama olsun! Ses kulağa geldi mi istasyon tamamdır!
Kimseden para da almıyordum ama , onlar da çeşit ikramla memnuniyetleri gösteriyordu .
 Radyoya kavuşmaktan herkes çok mutluydu  .<br>
Bir gün , bizim Uzun Memet radyosunu ağaca asmış tarlada çalışırken , devriyeye çıkan jandarma başçavuşu görüp yakalamasın mı  :<br>
- Nedir ülen bu ?<br>
- Radyo başefendi .<br>
- Böyle radyo mu olur ülen ?<br>
- Öğretmenimiz icat etti .<br>
- Neee , kaçak radyo yapmış , tut onbaşı , zabıt tut !</p>
<p>Zaptı tutmuşlar .</p>
<p>O yıllarda öğretmenlerin milletvekili gibi dokunulmazlığı vardı . Jandarma ya da polis karakoluna çağıramazlar , milli eğitim müdürü ifade alır , gerektiğinde savcılığa sevk ederdi .
Milli Eğitim müdürümüz  Ahmet bey , öğretmenimiz bana bir uğrasın diyecek kadar kibardı .
Yanına varınca beni alıp kaymakama çıkardı  ve << O muhteşem mucit bu ! >> dedi ve  kaymakam da suçumu yüzüme tebliğ etti .
Radyoların yıllık vergisi vardı ve vergi kaçakçılığı nedeniyle  radyo başına para cezası  kesiliyordu . İzinsiz radyo imal etmek de casusluk gibi bir şeydi , yani sonu hapis cezası .
Savcılığa sevk etmemek için , önce takdir edip , sonra bir sürgün cezası ile işi kapatarak , Ödemiş Bozdağlardaki  Kızılkeçili köyüne sürgün ettiler...
Soruşturma kapanmıştı, ama yurdumun  geri kalmışlığının yaraları kapanmamıştı .
Bahar aylarında Bozdağlar'a geldim , İsviçre gibi bir yer !
Bozdağların tepesinde son köy Karakeçili, buradan öteye sürülecek yer yok !
Köyü gezerken , içinde alabalıkların oynaştığı dere boyunda  terk edilmiş üç su değirmeni gördüm . Elektriklisi çıkınca , bunların pabucu dama atılmış ! Birinin suyu var , kapağı kapatınca  tribünden çıkan su insana çarpsa parçalar ! Yazık boşa akıyor  !
O  yıllarda hiç bir köyde elektrik yok .
Hafta sonunu dar ettim . İzmir Sanayi Bölgesinde Manisalı Ahmet Tütüncüoğlunu buldum . Derdimi anlatınca  yardımcı olup , jeneratör için gerekli parçaları bulmamı sağladı : alternatör ,  voltaj aralığı sağlayan kolektör ve kondüktör , jeneratörün miline  monte edilecek kayış ve tribün kanatlarını kaynak yapacağım değirmen çarkı .
Ahmet bey , o iyi yürekli insan , hepsini köyüme kadar kendi cipi ile getirdi . Bir kaç günde montajı tamamladım . Köy kahvesine , okuluma , camiye ve köy meydanına kılavuz aydınlatma için kablolar çektim . Açılış için akşam karanlığını seçtim .
Köylü merakla toplanmış bakarken, suyun  kapağını açınca , ortalık gündüz gibi aydınlık oldu . Suyun gücü neredeyse on beş köyü aydınlatacak elektriği üretebilirdi . Köylü sevinçten çığlık atıyordu .
 << Sakın öğretmenimiz  icat etti diye kimseler söylemeyin , başıma iş açarsınız >> desem de pek işe yaramamıştı.</p>
<p>O gece devreyi hiç kapatmadım , nasıl olsa bedavaydı !
Sabaha kadar efeler zeybek oynadı , kimi duayla , kimileri rakı içerek karanlıktan kurtuluşu  kutladı .
İki gün sonra basıldık .Tüm ilçe jandarması köyü basmıştı .
- Emir aldık , sökün bunları yoksa fena olur !
Söktük tabi.
Ertesi gün kasabaya indim, ve yurdumun geri kalmışlığının sorumlularına duyduğum yoğun kin ile istifamı verdim.
Oradan denizlere açıldım .Önce telsiz ve güverte vardiya zabitliği  , ardından süper tanker süvarisi oldum.</p>
<p>Yıllar sonra memlekete döndüğümde  gördüm ki ; değişen bir şey yoktu , sığırlar yine aynı yerde otluyorlardı.</p>
</body>
</html>
